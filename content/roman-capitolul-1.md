# ADRIAN POPEȚI
# CANCER
### Însemnări

> "Dat fiind că tot ce naște și devine
> E vrednic să se prăpădească.
> Nimic să nu mai ia ființă-ar fi mai bine."
> — *Goethe, Faust*

---

# CAPITOLUL I
## DUMINICĂ (ÎNVIEREA)
### CUI ÎI E FRICA DE GHELASIE?

**1. VOIEVODUL ȚIGANILOR**

În ziua când Gugan și-a pierdut mințile, umbra sa a mai rătăcit huci - marginea prin oborul de animale, apoi s-a amestecat printre oameni și s-a așezat ca o negură peste trupul celui mort. Tot cam pe-atunci s-a pogorât peste țigani vremea plânsului și scrâșnetul dinților, iar întâmplarea pe care ți-o voi spune, domnule Anghel, s-a petrecut cu mai bine de jumătate de veac în urmă, în vremea războiului cel mare. Voievodului Cziprak și muierea lui, frumoasa Barinka, reușiseră să ascundă șatra prin mine de aur părăsite și prin păduri atât de dese și de încâlcite, că doar păsările cerului își aflau sălașul acolo. Bulibașa era bătrân și ostenit de ani, așa că hotărâse să-i lase fiului său, Gugan, pălăria, biciul și hamul armăsarului de frunte, și să-l ridice în scaun în locul său. Măcar că era neam de căldărar, lui Gugan nu i-au plăcut cazanele de aramă și lucrul la ele și, de cum i-au mijit tuleiele a început să crească armăsari – se credea geambaș adevărat. Avea doi cai mai frumoși, Zoran și Bulgăruș, îi știa tot țigănetul, și s-a jurat pe ochii lui din cap că nu-i vinde niciodată. Îi creștea ca pe copii și îi mâncau zahăr din palmă. Sigur că da, e doar o legendă, domnule Anghel, dar care păstrează încă vie aura unei frumuseți nepieritoare: o poveste cu un Voievod nebun, care a preferat să moară decât să-și calce în picioare cuvântul dat.

Ei bine, într-o bună zi făcură ei popas pe malul unei ape - Dona (Dona, Dona apă lină / trece-mă-n lume străină / și-mi fă parte de hodină) și se puseră la sfat. De undeva de departe bătea un clopot. Țiganii tăceau încruntați. „S-o lăsăm pe mâine, cobește a rău" zise unul. Un cal priponit de o căruță necheză din senin, trezind bărbații ca dintr-un vis urât. Mai-marele obștii, Cziprak, le-a spus că Gugan a cutezat să ceară pe muiere pe Rada, fata lui Scutea, din șatra lui Scutea și lui nu i-a cerut binecuvântare. Prețul hotărât – douășcinci de galbini, plătiți până la Sântu Gheorghe. Gugan n-avea atâția bani, dar s-a jurat că-i strânge, că dacă s-a năimit, nu-si face neamul de ocară. Să pună toți mână de la mână, a iscodit Cziprak, și să-l ajute pe copil? Nu, au zis țiganii - să se uite fiecare în pungă la cât are și să-și cunoască lungul nasului.

Acum ce să facă Gugan? Într-o dimineață, iute la fire și nesăbuit cum era, a fluierat din dește și a plecat, pe nepusă masă, cu herghelia la oraș și îi lăsă acasă numai pe Zoran și pe Bulgăruș, copiii lui. Și s-a întors Gugan de la târg singur, fără herghelie, și numai cu douăzeci de cocoșei de aur la chimir. Nu a adunat toți banii, mai trebuiau cinci galbini. A plâns de ciudă și de urât sub pătură toată noaptea (l-a auzit Barinka) și dimineața și-a luat armăsarii și le-a vorbit ca la oameni: „Dragii mei, șucarii mei, inima mea, eu nu vă dau că nu îmi mai trebuie de voi, vă dau pentru că inima mea e schiloadă și că fără Rada eu nu mai pot ca să trăiesc”. Caii, a zis mă-sa, au nechezat ca și cum l-au înțeles pe Gugan, au simțit că stăpânul se usucă pe picioare de dor de țigancă. Uite, tinere Anghel, mi se umezesc ochii când povestesc!

În târgul de cai a așteptat câteva zile să vină cineva care să știe de cai și cât valorează un armăsar bun. A venit un căruțaș, i-a îndemnat cu strigătul geambașilor, poruncind limpede, pe românește, dar caii n-au mișcat, au rămas stane de piatră. Alții mușterii n-au mai venit. Atunci Gugan a căzut în genunchi, că se apropia Sântu Gheorghe și el nu a adunat banii, Rada nu mai e a lui niciodată, viața lui, ochii lui. Atunci Gugan s-a uitat la soare și soarele i s-a părut negru. N-a mai cunoscut nici cal, nici om, a băgat mâna la chimir, a scos șundreaua ascuțită și a vrut să lovească în cai. Dar un monah, Ghelasie, care se nimerise să coboare din Pădurea Rotundă unde avea sălaș într-o scorbură sau într-o grota (după vorba altora), că să târguiască de-ale gurii, a vrut sa abată mânia lui Gugan și s-a pus de-a curmezișul, încercând să-l împiedice pe nebun. Și atunci cică timpul s-a oprit în loc și păsările au rămas agățate de cer. Cuțitul s-a abătut întâi peste bătrânul Ghelasie, luându-i zilele, și apoi, într-o rătăcire oarbă, peste armăsarii lui și a sărit sângele în tot ocolul. Icoana Maicii Domnului, care îi căzuse monahului din straiță, stătea terfelită în noroi, băligată și însângerată. A luat-o un țigan și-a plecat cu ea, dar abia ce a apucat să iasă din obor și i s-a uscat mâna aia hoață.

Caii au murit repede, cu ochii la Gugan. Nici de speriat nu s-au speriat, așa de încredere aveau în el. După aia Gugan a fugit mâncând pământul, la șatră nu s-a mai întors și nimeni nu știa dacă mai trăiește sau dacă s-a omorât, aruncându-se în Dona. Dar țiganii spun că Voievodul s-a ridicat la cer cu cai cu tot, că n-a reușit nimeni să-i găsească ca să-i îngroape. Umbra lui a mai rămas pe-acolo scotocind ocolul. Păcatul uciderii unui om sfânt a rămas ca un blestem pe capul țiganilor, măcar ca ceilalți n-au avut nicio vină. Mai vârtos că niște necunoscuți (unii zic că erau tot țigani) l-au îngropat pe Ghelasie în grabă, fără preot, fără lumânare, fără psaltire, într-un petic de pământ nesfințit, ca să acopere urmele. A fost dus ca un străin. De-asta, ziceau bătrânii, că nu se putea odihni cu drepții și că va veni să le ceară socoteală. „Părinții au mâncat aguridă și copiilor li s-au strepezit dinții” sau nu așa se zice?

Nu mult după aceea, țiganii lui Cziprak au fost prinși, legați fedeleș și trimiși la Bug, să mănânce pământ și să bea apă neagră, de unde nu s-a mai întors nimeni ca să povestească, ca din moarte. Și tot răul de la Gugan s-a tras, ziceau țiganii, că nu trebuia să ceară pe Rada de nevastă dacă știa că nu poate plăti zestrea, că nu era geambaș, ci căldărar și nu știa nimic de cai. Că nu a știut un lucru de nimic - caii țigănești știu mirosul de fum și de țigan, de nimenea nu ascultă, numai de gura de țigan. Gugan nu le-a știut năravul și i-a omorât degeaba și că dacă pe un umăr de om stă un înger, pe celălalt stă dracu, dar că la Gugan nu era clar cine și unde stătea. Și că din pădurea orașului, chiar de lângă ocolul de animale, se aud armăsarii că îl cheamă pe Gugan să-i ducă la târg și să-i vândă ca să aibă bani de zestre. „Tata, Gugane, fă ce trebuie să faci și ne-om vedea în ceruri!” De atunci, când bate clopotul a moarte, prin pădure se aude iarăși fierul copitelor, iar sângele lui Gugan se duce de-a-ndăratelea să-și caute pedeapsa. Și apele Donei se tulbură, domnule Anghel, și nu mai sunt line, ci vestesc vremea când racii vor ieși pe uscat. Acum toți sunt morți și nu mai are cine spune povestea lor. Am rămas doar eu, feciorul lui. „Dona, Dona apă lină...”

**2. STAȚIA DE TRAMVAI IOSEFIN**

Terminând de spus povestea, profesorul Guga își îndepărtă o zgrăbunță de cleștar ivită în colțul ochiului, își strânse mai bine haina pe umeri și aprinse o țigară.
- Așa mi-a ajuns sângele până aici, Domnule Anghel, acum e rândul meu să-l murdăresc. O să fii surprins, dar la șase luni de la isprava asta m-am născut eu din mama Rada, care pasămite luase în pântece fără știrea lui Dumnezeu. Țiganii lui Scutea ziceau că e peste poate ca să rămâie cineva însărcinată din vedere. Vezi că ei știau cum merg treburile în lume și la o mirare ca aceasta nici că se așteptau. Probabil te întrebi ce se întâmpla în orice șatră de pe lumea asta cu fetele necinstite? Erau alungate cu pietre, asta se întâmpla. Așa a fost gonită și mama Rada, dar nu cu pietre, ca era fata de bulibașă. A primit, în ascuns de la maică-sa, doi bani de aur și un cojoc de lână, și pe-aci ți-i drumul! Șatra lui Scutea a scăpat, a lui Cziprak s-a prăpădit la Bug. Eu eram mic – mic, numai cât o gâgâlice, așa ca mi-au spus Guga. Așadar, tinere domn, ai în față pe profesorul Guga.

Sala de așteptare a stației de tramvai Iosefin era aproape pustie. Profesorul împărțea cu tânărul bărbat, Anghel, nițel afumat, o bancă de lemn, scrijelită cu briceagul și vopsită de curând cu baiț de tăbăcărie. Felinarul atârnat deasupra ghișeului de informații, lumina cald un mic tablou, pe care cineva nedeprins suficient cu buchiile abecedarului, mâzgălise câteva cuvinte, și din care reieșea că fiecare călător care n-a apucat să se spovedească este dator să achite o taxa pentru păcate nemărturisite. Era tocmai ziua de Paște, dar domnul Guga nu călătorea, ci își aștepta prietenii din Club Malmezon, cu care va cădea asupra părintelui Ilie Damian, care îi aștepta la masă. Așa veneau bărbații la praznic, ca tătarii înfometați.

Pereții sălii de așteptare, vopsiți cândva într-un galben vesel, erau acum murdari și coșcoviți și miroseau a urină uscată. Din când în când, o boare de vânt aducea un iz de varză fiartă și carne de porc de la localul din apropiere. Ceasul mare de pe fațadă își oprise acele la orele 00:00 și respira gâfâit ca un om care fuge. În stânga sa, tânărul companion își făcea de lucru cu o drujbă veche Ural, mirosind a benzină și a ulei ars, pe care se chinuia să o strecoare sub bancă. „Hm!” așa o unealtă avusese și mama Rada, în tinerețile sale zbuciumate, doar că de aur. Profesorul Guga va afla că Anghel avea un băiețel bolnav, care locuia tocmai peste râul Dona, după lacul cu balauri, zis și al lu Binder, și că mergea să-l vadă de sărbători. Un tramvai intră în stație în scrâșnete de frâne și miros de boghiuri arse. Nu coborî nimeni în stația Iosefin și nici nu urcă. Conductorul, un om gras, cu o față bănuitoare și rea, dădu semnalul de plecare. Avea pe piept o lanternă mare și în gură o flegmă pământie, pe care o trimise cu dibăcie, departe, pe pietrișul dintre linii. Îi aruncă profesorului o privire din care țâșneau fulgere și rânji ca un animal, dezvelindu-și dinții.

- Atunci, să trăiești nene Guga! zise tânărul și luă o gură din sticla de rom așezată între ei pe bancă.
- Ți-a plăcut povestea mea, domnule Anghel? E istoria familiei mele. Suntem țigani, am venit aici cu năvălitorii.
- Foarte interesantă. Și de ce îi ziceau lui Gugan voievod? Era voievod?
- Nu rezultă asta de nicăieri, tinere domn, de ce să te mint? Czifrak era Voievod, fii-su era geambaș, cel mult Mic Voievod.
- Am crezut că... s-a războit cu turcii. N-a purtat bătălii? Dar ce-a făcut?
- A trăit și a iubit, domnule Anghel – era un nestăpânit. În fine... Dar dumneata unde mergi, că până acum nu ți-am aflat decât numele?
- La copil mă duc, dom’ profesor, și i-am luat cutia asta de biscuiți... (O ridică în dreptul privirii și o cercetă cu ochi tulburi) Mă așteaptă de mult, sărăcuțul... M-am mai pornit de câteva ori încolo, dar m-am opintit în birtul stației, n-am mai ajuns. Am băut tot, până și cutia de biscuiți am băut-o. Și bocancii i-am băut. (Pe fața lui se putu citi deodată o mare oboseală) Și atunci te întreb eu, nene, om sunt eu sau porc?
- Om ești, din ce văd eu.
- Halal om! Și dumneata unde zici că mergi, nene Guga, iscodi tânărul?
- Mă duc în ospeție la Părintele Ilie. Sărbătorim și Paștele și pe Sfântul Gheorghe deodată – așa au căzut anul ăsta, unul peste altul.
- La bisericuța de lemn?
- Acolo.
- Eu nu mă duc, nene, la bisericuța de lemn, am auzit că e plin de balauri si de tătari pe-acolo. Să mă scuzi! Dar poate o fi minciună. Dumneata ce zici? O fi minciună?
- Știu și eu, domnule Anghel? Așa se aude, așa vorbește lumea.

Tânărul Anghel se foi pe bancheta de lemn, căutându-și parcă o poziție mai bună. Cu o mână mare și câteva falange lipsă (un fel de medalie de onoare a tăietorilor de copaci), își șterse ceafa transpirată.
- Ia te uită! zise tânărul, schimbând vorba. Ia te uită! Ce mai ceas au agățat și oamenii ăștia pe perete. O vechitură. Dacă ar fi te iei după el, ar trebui să mergi invers ca racii. Ia uite-l cum respiră! Hm! Nici nu știu de ce am zis asta.

Profesorul Guga îl privi cu atenție pe Anghel și i se păru că vorbele sale nu erau atât de inofensive pe cât păreau la prima vedere. Alungă apoi din minte gândul ce-i venise și îi zâmbi cu prietenie.
- Al meu o veni la timp? Tramvaiul de Fratelia zic, rupse Anghel tăcerea.
- E după colț, poți să te pregătești. Cât despre ceas, să nu-ți faci probleme. Merge perfect, e un Barnieres. Dar uite ca vine tramvaiul dumitale. Adio, tinere domn! Să ne revedem cu bine! Mai trage o gură să te-ntărești!

Tânărul se urcă și dispăru printre călători. „Ia te uită, zise el, a uitat cutia!” O deschise – înăuntru găsi doi biscuiți. o biblie cu foile jumulite și un pistol Mauser, de culoarea cenușii. Cu o batistă cu monogramă șterse urmele papilare de pe cutie si o aruncă repede într-un coș de gunoi.

**3. DEALUL**

Din tramvaiul cu care plecă Anghel, coborâră clătinat prietenii profesorului Guga – stâlpii de rezistență ai Clubului Malmezon. Aprinseră țigări și băură direct, fără nicio rușine, dintr-o sticlă de șliboviță, golită de jumătate. Apoi, își potriviră ceasurile de mână după minunatul ceas de pe perete. Avocatul Canaf, gras, transpirat, cu cămașa scoasă din pantaloni și cu o pălărie de paie, coborâtă șmecherește pe-o sprânceană, era, ca de obicei, cel mai guraliv. Vocea sa pițigăiată se strecura prin toate cotloanele sălii de așteptare, ridicând praful și gonind păianjenii. De după niște stâlpi de beton îmbrăcați în lambriu, doi bărbați, străini de grup, urmăreau întreaga scenă și încercau, inutil, să treacă neobservați - erau două namile. Profesorul Guga îndată fu văzut de grupul de petrecăreți:
- Uite ce-a adus pisica! zise Canaf, îmbrățișându-l pe Guga. Greu te mai lași văzut, profesore.
- Ca un linx, se trezi vorbind Svoboda. Ia și bea! (Rânjetul său de motan si ochelarii mici și rotunzi, îi dădeau fostului student, un aer de om al dracului.)
- Hristos a înviat, băieți!
- Aș fi jurat ca Învierea s-a amânat din lipsă de cvorum, se hlizi Canaf.
- Adevărat a înviat! răspunse părintele Bora, un urs mare și orb. Vorbește și el să nu tacă... De avocatul ăsta zic, de nebunul ăsta.
- Bună ziua tuturor! zâmbi Guga, Ce aveți aici?
- Șliboviță.

Profesorul Guga bău un gât lung, de om însetat.
- Uhhh! Să vă dea Dumnezeu sănătate! Le-am cam amestecat, poate fac explozie.
- Faci un căcat. Ia și mai bea, interveni din nou Svoboda, și uită că viața e grea!

Și uite-așa, mai târâș, mai grăpiș, cei șase bărbați au plecat către casa părintelui Ilie pe calea mai scurtă, dar mai anevoioasă, alegând drumul pieptiș. Profesorul Guga remarcă în înaltul cerului, câteva rândunici care zburau anapoda: unele ridicându-se la cer ca dopul de la șampanie; altele zburând pe spate, ca purtate de un râu de lumină; ba chiar una mai bătrână, se opri în aer ca un colibri ca să-l privească. „Ce drăguță e!” își zise el. Ca să ajungă la casa parohială, bărbații trebuiau să lase în urmă drumul principal, să cotească la dreapta, cum te-ai duce spre Pădurea Rotundă, și să urce printre cele câteva căsuțe de chirpici și curți murdare, pe o potecă străjuită de tufe de liliac alb. De la ultima casă se urca mai abrupt; era drumul vechi către cimitirul din vârful dealului. Acolo își odihnesc românii morții. Și tanti Rada, mama lui Guga, dormea acolo de săptămâna trecută. Din timpuri străvechi, românii din deal, mai izolați și, de aceea, oarecum mai aspri, își îngroapă morții în fundul grădinii și leagă de copacii dimprejur bucăți de stofă colorată. Cu timpul, stofa asta își pierde din colorit și se sfâșie în vântul nemilos al iernii, se albește și se destramă ca și oasele mortului, care se reîntorc în țărână, în natura din mijlocul căreia a șters-o pentru o vreme, luând un chip sau altul. Îngropând morții în grădină, românii împiedică vânzarea pământului – cine ar cumpăra un teren pavoazat cu oasele unor necunoscuți, deasupra căruia, în nopțile fără lună, pot fi zărite uneori flăcărui albastre jucând infernal? Dar pentru ceilalți, cărora nu le plăceau poveștile cu fantome, părintele Ilie întemeiase cimitirul.

În dreptul ultimei case, bărbații se opriră pentru o clipă ca să-și tragă sufletul.
- Și dacă am fi apucat-o pe celălalt drum, ăla pe la umbră? zise Svoboda.
- Lung, prea lung celălalt. Deosebit de lung, oftă Canaf. Oricum, dacă găsești un drum fără soare, probabil ca drumul ăla nu duce nicăieri.
- Băi, ce prostie! Ai zis-o pe-asta... În fine. Cărarea asta nu o mai folosește nimeni, dacă n-are un măgar. Ia uitați-vă, zice Svoboda, câtă-i bălăria! Într-un an – doi nici n-o să se mai cunoască poteca.

Profesorul Guga zări pe o altă coastă a dealului pe cei doi cetățeni misterioși din stația Iosefin – îi urmăreau. Erau doi hăndrălăi și se pregăteau să se așeze sub un copăcel la răcoare. Aveau cu dumnealor niște genți lunguiețe, ca acelea pentru echipament de tenis.
- Totuși, zise Guga, nu e chiar așa de pustie zona. Priviți acolo – doi domni!
- În trening? observă Canaf. În trening și adidași? Ce dracu’ de domni mai sunt și ăștia care umblă în izmene în ziua de Paște? Toată lumea transpiră ca măgarii, dar lor nu li se clintește un fir de păr din frezele ălea. Or fi roboți. (Părintele Bora ridică puțin capul și rămase cu nările în vânt:)
- A început să miroasă a sulf și a deodorant ieftin, mormăi el. Sau a fantome. Și credeți-mă, adulmec chestiile astea de la o poștă.

Sportivii scoaseră dintr-o raniță militară un șervet cu de-ale gurii și o sticlă cu gâtul lung și nu-i băgară în seamă pe drumeți, în timp ce Guga se gândea că, din pricina faptului că optaseră pentru drumul drept, acum stăteau storși de puteri, ascunși la umbra unui nuc bătrân, ale cărui crengi acopereau pe de-o parte drumul, iar pe cealaltă, o casă mică, un bordei văruit în azuriu. Cum aveau sa facă față urcușului? Greu de spus. Prin față le trecea un pârâu. Apa lui rece curgea fără zgomot la vale, liniștind privirea. În limpezimea undelor ei, ierburile se împrăștiau, se răscoleau, ca pletele mamei Rada, care în tinerețea sa, obișnuia să se scufunde după raci în apa Donei și să revină cu plasa plină, roșie la față, tocmai în josul apei, respirând cu lăcomie și râzând din toată inima. Dar mama Rada trecuse și ea în Lumină și Guga rămăsese singur.
- Să mergem, zise maiorul Deleanu, părintele Ilie trebuie să se fi îngrijorat de întârzierea noastră.

Deleanu era seriosul echipei, fusese militar sau milițian, și păstrase a anumită rigoare cazonă. Era însoțitorul părintelui Bora, care era orb ca o cârtiță. Deși trecut de șaptezeci de ani, păstra o postură dreaptă și un mers vioi. Pe vremuri fusese boxer.
- Or fi pus deja masa, spuse studentul Svoboda.
- N-ar fi rău, zise Canaf. N-am luat nimic în gură de aseară. Postul!
- Ce post? se supără părintele Bora. Ai ținut tu post?
- N-am ținut, părinte. Când să țin, păcatele mele?
- La Înviere ai fost?
- N-am fost. Am băut până dimineața cu sfinția ta și cu băieții.
- Aia e altceva. Și să nu mai umbli cu cioara vopsită!
- Dar am zis…
- Lasă că știi tu ce-ai zis!

Profesorii Guga și Sahia mergeau legănat și din când în când pufneau în râs fără niciun motiv.
- Profesore Guga, se răsuci părintele Bora într-acolo de unde se auzeau râsetele, dumneata ai fost astă-noapte la Sfânta Biserică să iei Lumina?
- N-am fost, părinte Bora. Am dormit și am avut un vis - de-aia sunt aici.
- Hopaaaa! râse Canaf, eu am crezut ca ai venit să ne îmbătăm. Și el a avut un vis.
- Atunci mai bine tac, se bosumflă Guga. Mai bine tac și nu mai zic nimic.
- Ia te uită la el cum se supără...
- Tinere, interveni părintele Bora, ai băut? Fii sincer! Iarăși o fi ceva legat de firea dumitale sucită?
- Cine mai știe, părinte!? Și asta cu Învierea, că ziceai că dacă-am fost… Păi, nene Bora!
- Ce e cu Învierea?
- Să nu te superi. Că m-am gândit mult.
- Ei!
- Măcar zeii grecilor coboară în Hades cu demnitate. La asta m-am tot gândit. Al dumneatale se întoarce plin de cicatrice și ca să arate că nu e duh, mănâncă pește fript. Asta e!
- Zeii grecilor? Ia vino puțin aici. Cine sunt zeii ăia? Unde ești? Vino puțin!
- Nu vin, părinte, că te văd nervos. Nu vin.
- Băi, profesore, zise Bora, aș putea să pun pariu că, în mintea dumitale, deși e Paștele, Săptămâna Sfântă e gata să curgă de-a-ndoaselea. Ca la apostați.
- Cum adică, de-a-ndoaselea? Ce vorbă e asta?
- Iaca, o vorbă. Să începi cu Învierea. și să mergi înapoi până la Florii. Adică până la intrarea Domnului în Ierusalim. Nu m-ar mira la dumneata una ca asta.
- Și ce-ar avea, părinte? Parcă mi-ai fi ghicit visul.
- N-ar avea nimic, poate am merge cu tine. Cine știe!?

„Ha-ha-ha!” râd bărbații de profesorul Guga, care urcă repede dealul ca o căprioară, ca să se pună la adăpost. „Ce zăpăcit!” Părintele Bora se oprește, dă din mână a lehamite și zice:
- Erezie. Apostazie. În alte vremuri ai fi fost ars pe rug.

Bărbații se ridicară cu greutate. Imediat se pregătiră de plecare și brutele. Încet, fără să se grăbească, au adunat oasele și câteva șervețele unsuroase. Au făcut curățenie lună după ei, ca militarii. Mai luară câte o gură din sticla cu gâtul lung și rămaseră în așteptare. Canaf își umplu pieptul cu aer și părea gata să urle niscai măscări. Fu oprit de maiorul Deleanu, care îl prinse cu putere de umăr, ghicind în cei doi bărbați curioși niște brute îmbrăcate de carnaval, dar nu mai puțin periculoase din cauza acestei slabe deghizări.
- Leagă cățeaua, avocatule, îl dojeni Deleanu pe Canaf, dacă nu vrei să ne rămână oasele pe dealul ăsta! Ce dracu’ ai să strigi? Lasă oamenii să meargă unde vor! E o țară liberă!
Canaf vru să spună ceva, apoi renunță și, dând din mână a lehamite, reuși să scoată doar două silabe prelungi: “Biii-neee!”

**4. UMBRA**

Grupul de bărbați urca dealul. Ca să intre în pădure trebuiau să treacă pe lângă grota de calcar a Sfântului, numită, nu se știe de ce, „Scorbura” Pe vremuri, românii răsculați obișnuiau să ascundă acolo armele și prăzile. Drumeții se apropiară, iar Canaf, părăsind poteca de picior, îi dete roată.
- Ia te uită, zise el, s-a dat bolovanul la o parte!
- Care bolovan? voi să știe Bora.
- Ușa. Stă crăpată.
- Nu se poate. Imposibil, mormăi Bora. Are tone… Ia verifică, Delene!
Maiorul Deleanu se apropie, își trecu de câteva ori buricele degetelor peste pietroiul zgrunțuros:
- Cam așa, spuse el. Cineva a mutat bolovanul.
- Drăcia dracu’!

Clătinându-se puțin pe picioare, Canaf se opri exact în fața intrării și băgă capul în grotă:
- Nu e nimeni aici, părinte.
- Ia vezi, Delene!
- Mda! Ciudat. Nu e nimeni înăuntru.

Bărbații veniră unul câte unul și verificară, apoi se depărtară mirați, ca să facă loc și celorlalți. În mijlocul grotei, pe o lespede curată ca o farfurie, unde Deleanu jurase că nu e nimic, Guga văzu fotografia unei femei frumoase, semănând oarecum cu fosta lui soție, Euridice, pe spatele căreia se putea citi, scris cu cerneală roșie: “Monahului Ghelasie – o piedică în calea uitării”. O bagă în buzunar, fără s-o arate atunci nimănui. „O farsă, se gândi el, dar n-ar strica să verific…” Pe un perete văzu un rac scrijelit cu briceagul, probabil o gluma a unor puști neastâmpărați:

Inima profesorului Guga începu să bată cu putere. Apoi, grupul se adună în fața intrării.
- O să-l întreb pe Ilie, ce e cu Sfântul, zise Bora. Îl are în parohie, răspunde pentru el.
- He-he-he, behăi Canaf, răspunde pentru Sfântu’! Auzi la el!
- Nu zmeu, avocatule, pufni Bora. Ceva mai rău. Ceva ce nu trebuia lăsat să iasă.

Porniră către pădure și începură să-și croiască drum printre copaci și boscheții mari cât un stat de om. Trebuiau să ajungă la Baobab, stejarul singuratic aflat în culmea dealului. Apoi se cobora prin cimitir și se ajungea la casa părintelui Ilie, cel bucuros de oaspeți. La un moment dat, Guga reuși să surprindă în desiș o sclipire metalică, nu departe de locul în care se aflau. Cercetă zona cu privirea periferică și printre gene. Putu distinge două plase de sfoară, făcute din fâșii de material textil, iarbă, mușchi, frunze uscate, care acopereau două protuberanțe aproape invizibile – sportivii de mai adineaori. Văzu și armele, camuflate și ele, la repezeală, cu benzi de material colorat. Ajunseseră înaintea lor. Se pare că se grăbiseră cu recuzita și astfel, din când în când, câte o lucire a țevii, mascată prost, înveselea atmosfera. Dacă se uită mai atent reuși sa le vadă fețele concentrate, unse cu noroi și cu vopsea. „Or fi braconieri? Or fi lunetiști? Criminali? Hm!” Începu să se miște stânga – dreapta, ca să fie mai greu de nimerit, dacă s-ar fi pus problema.
- Ce faci, profesore? râse Canaf. Sari ca țapul printre mușuroaie?

Guga se opri din dansul său bizar, se scutură ca după un somn lung și îl privi pe Canaf, ca și cum îl vedea atunci pentru prima oară.
- Ca țapul printre mușuroaie? întrebă el. Ce vorbă e asta? N-am mai auzit vorba asta.
- O vorbă… Ce sari așa?
- Mă dezmorțeam.
- Se dezmorțea. He-he-he! Profesorul Guga se dezmorțea...
- Atunci mergem, spuse maiorul Deleanu, care nu băgase nimic de seamă, nu mai e mult până sus!

Guga desluși destul de clar în desiș vocea unuia dintre sportivi, transmitea printr-o stație de emisie-recepție: "Obiectivul e frivol, nicio Înviere semnalată."
Au urcat prin pădure până la Baobab, iar de acolo priviră Petrina așternută la poale. Mai târziu, profesorul Guga povestise, deși nimeni nu i-ar fi putut confirma spusele, că în vârful dealului, dintr-o umbră, s-a întrupat un bărbat trecut de prima tinerețe, cu trăsăturile feței estompate, ca șterse cu guma, îmbrăcat într-un soi de reverendă preoțească, albă ca spuma laptelui, doar că în loc de cruce, purta la gât un șarpe.
„Bună ziua la dumneavoastră! ar fi zis bărbatul. Ce vânt vă duce încoace…?”
Vorba sa era măsurată, cumpănită, deși buzele rămâneau nemișcate, strânse pungă.
„Bună ziua, om bun! răspunse Guga. Iaca, mergem jos în vale, la părintele Ilie.”
„Haideți că vin și eu câțiva pași cu domniile voastre… O gură de apă ați binevoi să-mi dați?” zise omul.
„Șliboviță, șopti Guga. Apă n-am luat cu noi.” „Atunci șliboviță.”
Lua sticla din mâinile lui Guga, bău și o dădu înapoi. Guga observă ca monahul avea limba puțin despicată.
„Sh-h-hă fiți sănătoși, că rău mă chinuia setea!” Și zicând acestea se strecură printre copaci și se pierdu în pădure.
Profesorul Guga se miră de această și mai stranie dispariție, avansă în gând diverse ipoteze, făcu presupuneri, iar la final concluzionă: „EL era. L-am recunoscut după cum bea din sticlă, lipăia ca pisicile și sâsâia ca șerpii.”

- Cine lipăia ca pisicile? zise Canaf.
- EL! (Își dădu seama că vorbise cu voce tare)
- EL? se miră avocatul și îi privi pe ceilalți cu un zâmbet șugubăț în colțul gurii.
Aveți nevoie de odihnă, dom’ profesor. N-a trecut nimeni pe-acilea.

**5. MARIN MUTU**

Apoi au coborât repede prin cimitir și au ajuns la bisericuța părintelui. Momentan Ilie lipsea. Bisericuța de lemn fusese construită în marginea cimitirului și era despărțită de casele mirenilor de o perdea de pomi fructiferi. Lumina cădea de sus pe biserică, făcând să strălucească în soare acoperișul de șindrilă, lăcuit cu materiale de la Combinat, și lăsând în umbră restul construcției, ascunsă sub acoperiș. Bradul bătrân, plantat cu mâna sa de însuși protopopul Petru Maior, acum sute de ani, stătea să se prăbușească peste absida bisericii. Curios faptul că, deși trunchiul său nu era cu totul jupuit de crengi, acest copac nu reușea, la orele amiezii, să facă o umbră cât de mică, sub care să se adăpostească enoriașul venit la slujba de duminică. Guga se așeză la poalele sale și își dădu seama ca acolo e încă mai cald ca la soare. Privită din drum, clopotnița aducea puțin cu o pălărie de orez. Intrarea originală, cea din dreptul bradului suferind, a fost înfundată, însă părintele Ilie a cerut să se păstreze rama originală, sculptată cu motive geometrice, rozete, frânghie, balauri spiralați. Pictura a fost realizată integral de Marin Mutu și se păstrează până astăzi, mai bine conservată în absida altarului. Sfinți și sfinte, Cristoși și cete îngerești, Maici ale Domnului și, tronând mare, în mijlocul catapetesmei, patronul bisericuței, Sfântul Gheorghe, de-a-ncălarelea, strivind sub copite un balaur.
„E plin de balauri pe-aici, obișnuiește părintele Ilie să glumească, s ă fiți atenți pe unde călcați.”
- Aș fi vrut să pictez eu catapeteasma, zise Guga, e o finețe acolo… Dar n-am talent.
- Aici ai dreptate, râse Canaf, nici nu știi câtă dreptate ai.
- Nu știu eu să pictez, dar știu povestea pictorului Mutu și până vine părintele Ilie, poate v-o spun în câteva cuvinte. Să zic?
- Zi!
- Bine. Ia mai dați-mi o gură de șliboviță. Mersi.
Bun atunci: cică era Mutu, de șaișpe ani, zise Guga, când s-a băgat ucenic la un meșter de biserici. Meșterul lui, cel care zugrăvea biserica asta, l-a luat cu el ca să-i facă pictura de pe catapeteasmă. Acolo a cunoscut o fetică, Ioana, mai mică decât el cu un an și care era foarte frumoasă – fata preotului de aici. Și s-au îndrăgostit unul de altul. Și într-o zi, Mutu a ajuns cu lucrul până la turla mare din mijlocul bisericii, unde mai rămăsese de făcut un înger în creștetul bolții. Numai Dumnezeu știe cât o fi lucrat el acolo, că el nu știa, dar când se dădu înapoi ca să vadă ce îi ieșise de sub mână, o vede pe Ioana, jos lângă șchelă, că plângea și cu palma dreaptă își acoperea gura. Se uită la ea și inima începe să-i bată ca nebuna. Se uită la înger – era minunat! Fără să vrea, pictase din memorie chipul fetei. Fata a murit de tânără, că zicea taică-său că Mutu i-a furat sufletul și l-a zidit în tencuială.
- Bravo, profesore, zise Bora, frumoasă poveste! Dar tot n-am aflat de ce a pictat tătari în biserică. Că pe patronul bisericii îl cheamă Gheorghe, nu Mohamed sau Pașa Hasan. Voi ziceți că-s tătari după ochi, eu zic că-s tătari după cum îmi fac părul măciucă. Prea mult sânge pentru un sfânt, profesore, deși tot pe dumnealui îi slujesc și eu, măcar că nu mai slujesc, conferențiez.
- Cinstit vă spun, mă impresionează de fiecare dată acest pictor de biserici, fără școală și fără educație, continuă Guga. Un lucru vă mai zic: pe unde mergea, lăsa scris într-un loc ascuns: „Allah Akbar!” Foarte ciudat..., că era analfabet. Poate că pentru el, Dumnezeul nostru era prea mic. Sau poate voia să spună că, sub spoiala asta de sfinți, conducătorii lumii sunt tot tătarii.

**6. ȘEZĂTOAREA**

Bărbații erau rupți de osteneală, flămânzi și însetați. Părintele însă lipsea. Deleanu se așeză pe lespedea de piatră a unui mormânt străvechi – un episcop. Fiecare luă loc pe undeva, pe câte un bolovan, după câte o cruce de marmură, direct pe pământul gol, sprijiniți cu spatele de piatra rece. Părintele Bora, rămas în urmă pentru trebuințe fiziologice, scutura din mers, cu poalele reverendei, pulberea albă a florilor ofilite de pe marginea aleii. Apoi, un motor se auzi în depărtare, un mârâit rotund și prietenos. Zgomotul creștea în intensitate și pe măsură ce panta devenea mai abruptă, utilajul punea în joc ultimele resurse, gâfâind ca un mistreț prins în smârcuri. De după o capelă mică apăru botul unui IMS, verde, cu benă, direct printre cruci, parcă anume ocolind cărarea, iar înăuntru, la volan, părintele Ilie. În dreapta sa, prietenul Mitru, iar în remorcă - Crâznicul.
- Ahoe! urlă Mitru de cum puse piciorul jos din mașină.
- Ahoe! răspunseră drumeții.
- Cristos a înviat!
- Adevărat a înviat!
- Ce e, domnule, cu fețele astea triste? Am fost plecat cu treabă. Până în oraș. Un prieten trage să moară. Te duci, ce să faci?
- Sigur că te duci. Dumnezeu să-l ierte!
- Nu te grăbi, avocatule, că încă n-a murit nimeni, nu te grăbi.
- Ziceam și eu. Legea firii, părinte.
- Legea pulii. Beți rachiu? Auzi ce întreb eu? Crâznice!
- Poruncă!
- Ia adu din benă rachiul, s-o fi încălzit acolo. Să cinstim cu băieții, spuse Ilie, în timp ce își ștergea de poalele reverendei, ca de un șorț de bucătărie, mâinile unse cu vaselină.
- Imediat, sfinția ta.

O sticlă de rachiu apăru în mâinile pricepute ale crâznicului. Dădu fiecăruia câte un pahar de plastic și umplu apoi până în buză recipientele. Apoi, dintr-un coș de picnic scoase pâine proaspătă, cârnați, friptură de miel, ouă roșii, brânză, ridichi, ceapă verde și se puseră pe chiolhan.

...................................................

S-a băut, s-a mâncat, iar acum, înfundat în fotoliul comod de răchită, părintele Ilie privea printre sticlele îngrămădite pe masa din cerdac norii galben-ocru aduși de vânt dinspre Combinat. A plouat de curând și din pământ se ridica o ceață străvezie, care ascundea cimitirul și biserica până aproape de turlă. Bărbații stăteau încă în jurul mesei cu farfuriile goale dinainte-le. Din ceața străvezie apăru din nou bărbatul din deal, în reverendă de popă. Tot Guga povestise chestia asta, de aceea nimeni nu putea fi sigur că lucrurile s-au întâmplat întocmai cum zisese el.. Și cică bărbatul se așeză în capul mesei și privi împrejur. Lăsă pe masă un pistol greu cu țeava lungă. Apoi, apucă o pâine aflată în fața, o frânse în mâini într-un fel special și mâncă încet, fără poftă, mestecând bine fiecare dumicat. Câteva firimituri căzură pe tăblia mesei și imediat se prefăcură într-o pulbere fină, sticloasă, care tăia lumina în mii de ace. „Poate un prieten ciudat al părintelui Ilie, poate Sfântul... Sau poate însuși Diavolul.”, se gândi Guga, văzând că nimeni nu pare mirat de neașteptata apariție. Un zefir călduț, mirosind a ierburi proaspete, dar și a mațe stricate îi învălui pe bărbați.

Avu timp să îl privească cu atenție – era un bărbat trecut de prima tinerețe, cu o bărbuța rară, slab, deșirat chiar, cu niște ochi negri și pătrunzători - „chip de miel și ochi de lup” - atât fusese în stare să rețină, ca să povestească mai târziu. Bărbatul îl privi pe Guga drept în luminile ochilor, îi zâmbi și îi făcu un semn din cap, ca: „DA!” la o întrebare care nici nu fusese pusă. Sufletul lui Guga fu trezit la viață, iar acum o sevă fierbinte îi inunda întreg trupul. Până și inima ardea în el. Omul se ridică apoi de la masă, nu uită să-și ia arma, își săltă puțin poalele reverendei albe ca spuma laptelui, descoperindu-și gleznele, atât cât să poată coborî treptele șubrede ale cerdacului și se pierdu în ceața după-amiezii. „EL era?” se întreba Guga. Asta nu putea nimeni ști. „Atunci pe cine să întrebi?”

- Părinte Ilie, zise deodată Guga, să mă ierți că îndrăznesc, dar am o rugăminte.

Toți ochii mesenilor se îndreptară către locul din care se auzi glasul. Nu atât faptul că vorbise Guga îi mirase, ci tonul serios cu care fuseseră rostite vorbele.
- Da, băiete!
- Aș dori, dacă se poate, să vorbim ceva.
- Te rog, profesore, zise părintele Ilie, aprinzându-și o țigară. Te ascult.
- Între patru ochi, părinte.
- Hopaaa! miorlăi Canaf. Avem secrete! Ce e, profesore, faci raportul? Ne torni la sfinția sa sau direct la Ăl de Sus? Poeții sunt plini de secrete, vă dau cuvântul meu. N-aș sta pe cruce cu dumnealui.
- Lasă băiatu’ în pace, clovnule! interveni Bora. Ascultă-l, Ilie, pe băiat! Îl simt neliniștit.

Părintele Ilie coborî fără chef treptele cerdacului, ținându-se cu mâna de ușcior, apoi, fără să se uite înapoi: „Vino! Să intrăm în biserică, e mai răcoare.” Guga îl urmă imediat, bucuros de o asemenea atenție, dar și rușinat de privirile mirate ale bărbaților. Deși se mișca mai ușor, rămase câțiva pași în urmă părintelui, într-o atitudine de ucenic, călcând exact pe urmele pașilor lui. Părintele Ilie intră în biserică și imediat după el intră Guga, care închise bine ușa veche de lemn. O răcoare de beci îi cuprinse pe cei doi. Mirosea a tămâie stinsă și a ceară veche, dar pe sub ele se simțea răcoarea aia de pământ ud, de parcă biserica ar fi fost construită direct pe o gură de canal. Lumina scăzu în intensitate, așa cum intra colorată prin vitraliul bisericuței. Atmosfera era neobișnuită, cu sfinții aceia mongoli pe pereți și lui Guga i se făcu frig de-a binelea, îi clănțăneau dinții în gură.

**7. MONAHUL**

- Da, băiete! zise părintele Ilie, după ce se așeză pe unul dintre scaunele din altar. Ia un loc! Ce voiai să-mi spui?
- Mulțumesc, părinte.
- Ei!?
- Am venit, părinte, să mă spovedesc.
- Ai venit să te spovedești? În sfânta zi de Paște ai venit să te spovedești?
- Am avut aseară un vis, părinte. Chiar de Învierea Domnului. M-am trezit scăldat de sudori reci, bâjbâind bezmetic prin cameră, fără să știu bine dacă sunt viu sau mort. Pe masa din sufragerie am găsit un rac putrezit, care mirosea îngrozitor. M-am speriat foarte tare. Nu știu de ce, dar m-am gândit la dumneata și mi-am zis că dacă o fi să mor acum, direct în iad mă duc, așa nespovedit și neîmpărtășit cum sunt din copilărie.

Părintele Ilie rămase pe gânduri câteva clipe, sfredelindu-l pe Guga cu privirea.
- Profesore, suntem prieteni, urmă el. Dar asta e chiar prea de tot, chiar și pentru dumneata, care... (cum să zic asta?) ești un povestitor fără pereche. Dar n-am cum să te spovedesc acum, de Paște. Îmi pare rău. Trebuia să fi venit înainte. Treaz. Ce e chestia asta?
- Te rog, părinte. Am avut un vis. Și am băut de frică.
- Lasă visul, profesore. Toți visăm. La spovedanie însă trebuie să vii cu sufletul curat, după ce ai postit, te-ai rugat, te-ai pregătit. Nu băut. Hotărât să-ți mărturisești păcatele și să nu le mai repeți. Știi cum zice Apostolul? Nu știi? De unde dracu să știi!? Zice că altfel omul face precum câinele ce se întoarce la vărsătura lui și porcul scăldat la noroiul mocirlei lui. Și dumneata vii băut și cu tot Clubul Malmezon după tine.
- Părinte, m-am întâlnit în stație cu băieții. Ne dădusem întâlnire. Nu știam că vin beți.
- Trebuia să fi plecat acasă. Asta trebuia să faci, dacă ai venit cu suflet curat. Și apoi, trebuia să faci o listă cu păcate. Ai scris totul pe hârtie? Negru pe alb? Că la Judecată se lucrează cu documente, profesore, nu cu vorbe în vânt. Fără dosar complet, nu te ia nimeni în primire. Așadar, ai făcut?
- N-am făcut.
- Nu e bine. Și după ce faci o listă, cauți să nu mai păcătuiești. Așa se vine la spovedanie. Să-ți zic ceva, ca să înțelegi - o alegorie sau cum îi zice. Un tânăr ca dumneata s-a îndrăgostit de o curvă. Toată lumea l-a certat: părinți, prieteni, duhovnic. Atunci el s-a hotărât să se spovedească și să mărturisească tot. A făcut o listă cu toate păcatele și n-a uitat nici pe unul. Apoi a plecat către duhovnic. Pe drum către biserică, a mai intrat pentru ultima oară în casa femeii ușoare, dar acolo l-a găsit iubitul femeii și l-a ucis. Au luat rudele trupul păcătosului ca să-l îngroape și au găsit asupra lui hârtia cu păcate. Asta-i! Iar acum, ascultă, profesore, dacă ai cutezanța de a-l răni pe Dumnezeu, venind beat la spovedanie, deci păcătuind în nădejdea iertării, rău ai făcut. Vezi mai bine să nu ajungi și tu ca omul ăsta din poveste, pierdut și osândit.
- Măcar ascultă-mă, părinte Ilie, și dă-mi un sfat, dacă zici că nu poți să mă spovedești. N-am la cine să mă duc. Rogu-te!

La ora aceea a amiezii, soarele cădea aproape perpendicular pe bisericuță, lăsând să se strecoare prin gemulețul căscat în acoperiș o lumină, care bătea direct pe chipul părintelui. Se lăsase frigul în biserică și doar sandalele din picioarele părintelui îi reaminteau lui Guga că se aflau în mijlocul primăverii.
- Bine, băiete, se învoi până la urmă părintele Ilie, aprinzând o țigară. Te ascult.

Profesorul Guga începu să vorbească repede. Părintele Ilie îl privea cu multă mirare.
- Părinte, începu Guga, mă caută o fantomă, un călugăr. Și nu numai în vis, ci aievea. Nu mai zic mai multe decât că..., decât că umblă să dea timpul înapoi. Caută un suflet curat.
- De ce asta, profesore? Ce vreai să zici cu asta?
- El vrea să spună că Învierea n-a avut loc, în ciuda celor întâmplate și cunoscute de toată lumea...
- Și de unde știe el asta, băiete?
- Zicea că există o Carte, părinte, dar pe aceea nu o poți deschide decât după ce mori de trei ori.
- Taci, profesore! zise Ilie, uitându-se rapid către turlă, de unde un bătrân mongol îi privea amenințător. Simt o urmă de obrăznicie aici. Ai băut încă de dimineață, se vede pe tine. Nici nu știi de ce te mai ascult.
- Lasă-mă să zic, părinte, doar două vorbe! Și... m-au ales pe mine să-l întorc. Doar că mie, hm! mi se spune „Apostatul”. E o neînțelegere aici.
- Ar trebui să mergem, băiete, se face târziu, zise obosit părintele Ilie. O să mă omori cu poveștile tale.

Glasul bețivilor Clubului Malmezon se auzea foarte tare, ca și cum s-ar fi aflat lângă ei în sfânta biserică, mai ales țipetele lui Canaf, care le sfredeleau auzul.
- Hai totuși să te întreb ceva, băiete: cum vei face asta?
- Pornesc de-a-ndoaselea șapte zile în SĂPTĂMÂNA RACULUI, potrivind pasul în urma... Știi dumneatale a cui. Începând de azi și până de Florii. Că dacă reușesc, atunci se reîntoarce...
- Taci! Îți faci păcate, profesore. Taci, atât îți zic!
- Mesia, părinte.

Părintele Ilie se ridică în picioare, dând de înțeles că întrevederea s-a sfârșit. Se ridică și Guga.
- Vai de zilele tale, băiete! Bine ți se spune „Apostat”, că nebun de legat nu pari a fi. Să nu te destăinui și ăstora. Să nu le spui ce mi-ai zis mie, că nu vor înțelege. Pe mine dacă mă întreabă, o să le spun că mi-ai cerut niște bani împrumut, așa o să le zic, încheie el arătându-i ușa.

Profesorul Guga părăsi lăcașul Domnului cu capul plecat și văzu mâzgălit pe un stâlp al bisericii, pe coada unui șarpe răsucit, inscripția: „Allah Akbar!”

**8. URCUȘUL**

- Un salut din vechea Troie! strigă Mitru, spărgând liniștea în mii de așchii. N-aud! zise el ridicându-se în picioare. (Ulcica cu rachiu se răsturnă și se împrăștie pe masă)
- Ahoe! behăi crâznicul, Regele Pescar (Numai miere în vocea lui, zaharicale).

Pentru câteva momente, în curtea bisericuței de lemn se așternu o liniște adâncă. Cornilă se ghemui înfricoșat sub un scaun mare și greu. Proțăpit în călcâie, Mitru făcu mâna pâlnie la ureche și se răsuci către meseni - un alt chip al nestăpânirii. Gura lui mare rămase rânjită, ochii – holbați în cap: „Nu aud nimic!”, părea să zică. „Nu aud nimic!” „Ahoe!” completă fără chef ceilalți. Părintele Bora nu, că nu face pe clovnul. „Așa da!” fu mulțumit de data asta Mitru.

Părintele Ilie scărpina pe spinare pe iedul Cornilă și medita. L-a indispus discuția cu profesorul Guga – „pesemne i s-au întors crizele, acum o s-o țină așa o vreme”, îl cunoștea el, părintele… Când îi intra ceva în cap profesorului, nu mai era chip să te înțelegi cu dânsul. Trebuia lăsat în pace, până trecea de la sine. Cu arătătorul mâinii drepte făcea cârlionți din blănița lui Cornilă. Iedul îi stătea lipit de picior și cerceta cu neîncredere ceata de bețivi care hăuleau la răstimpuri, iar gâtul lui subțire se freca de pantalonii de pânză groasă; ca pisicile. Trebuie să ia o hotărâre, odată făcut pariul. Să plece sau să nu plece? Asta era întrebarea. Îi plăcea iedul. Îl mângâie între cornițe, îl scărpină în răspăr. Cornilă se cutremură de plăcere, înfiorându-se ca invadat de furnici. S-a cam risipit adrenalina, s-a împrăștiat printre sticlele îngrămădite pe masă și a plecat lăsând în urmă păreri de rău. Va trebui să se ridice din fotoliul de ratan, să evalueze situația și dintr-o altă perspectivă. Dacă tot ar fi cazul să pornească în expediție, acum era momentul să o facă, pentru că se lăsa seara, ca găina pe ouă. Se ridică cu greutate.

- Și zici că să mergem, Mitre? întrebă părintele Ilie.
- Să mergem, Ilie, mârâi Mitru, dacă am făcut un rămășag. Să ne ținem vorba. Să oficiem sacramentul.
- La Baobab, părinte? voi să știe studentul Svoboda.
- E bine până acolo, ce dracu să facem mai departe?

Ceata de bărbați se ridică cu greu de la masă, coborî treptele șubrede de lemn și, ocolind bisericuța, porni direct prin cimitir către Pădurea Rotundă. Trebuiră să se aplece de câteva ori pe sub bolțile de finic, ridicate de enoriași pe drumul către cimitir, ca la intrarea Domnului în Ierusalim. Primul mergea părintele Ilie, deschizând drumul. Călca rar și apăsat, atent la iedul Cornilă care sărea ca un drac cu arc și i se încurca printre picioare. Urma Mitru, profesorii și crâznicul, care ducea ceremonios tolba de piele cu catarame argintii. Apoi membrii Clubului Malmezon. Ocoliră fântâna din curte și intrară pe aleea care urca pieptiș către pădure, scoțând sufletul din drumeți. Crâznicul era treaz (dar viclean) – îl numiseră paharnic și îi dădură în dar halatul albastru de tercot, echipament mai potrivit cu funcția și noile sale atribuții. Cortegiul mergea greu, împiedicat; se apropia noaptea.

Primul care cedă urcușului fu bătrânul Mitru. Se opri gâfâind, se rezemă de o cruce mare de piatră, iar cu poalele cămășii își șterse transpirația de pe față.
- Cât mai avem până la Baobab? întrebă el și se prăbuși obosit pe lespedea funerară a comerciantului Marinovici.

Un bărbat gras de piatră, cu ochi migdalați, îl privea indiferent de la înălțimea celor trei metri cu care îl înzestrase meșterul cioplitor. Stătea drept și trupeș la căpătâiul comerciantului și doar ochii aia oblici i se mișcau în cap.
- Ce mai piatră funerară! zise Svoboda. Și ce mai sculptor ageamiu!
- Asta depinde de cine întreabă, se supără părintele. Depinde de cine întreabă, cât mai avem până la Baobab!

Toată lumea simțea că părintele Ilie e încordat, așa că Mitru să facă bine să mai destindă atmosfera asta mohorâtă, pe care a creat-o în scop de distracție, stârnind orgoliul de jucător al părintelui Ilie.
- Ce e cu fețele astea triste, zise Mitru, captând cu un al șaselea simț observațiile apărute în mintea tuturor. Ce e cu aerul ăsta dezolat? Să cântăm, zise el. Să cântăm un cântecel. (Stătea așezat cu curul pe lespedea mormântului) Să zicem un cântecel!
- Prea bine, se învoi Ilie, dar să ne și mișcăm din loc, ca ne apucă noaptea pe munte!

Nimeni nu s-ar fi ridicat bucuros, ca să mărșăluiască pe dealul plin de noroi, dacă n-ar fi fost curiozitatea bolnăvicioasă de a afla cine va câștiga pariul?
- De-ai putea tu să vorbeeești….! începu Mitru o romanță cunoscută.
- Inimăăăăă…! behăiră toți ca la un semn.
- De-ai putea să povesteeeești…!
- Inimăăăăă…! completară ei.

O lălăială de bețivi se ridică din mijlocul cimitirului. Mitru dirija corul cu o crenguță de alun cu un nimb strălucitor la capăt. Porniră. Plutonul se lungi ca un șarpe ostenit, iar la coada sa, ca doi clopoței, părintele Bora și maiorul Deleanu.
- Profesorul Guga nu cântă, Ilie, se face numai că dă din gură, observă Mitru.

Părintele Ilie se afla în avangardă și se târa către vârful dealului. Broboane mari de sudoare îi intrau în ochi și îl ardeau ca focul. Sandalele lui mari se înfundau în pământul mocirlos.
- Lasă-l, Mitre, zise el cu înțelegere, are tot timpul să cânte. E încă tânăr! N-are decât puțin peste cincizeci de primăveri. Ai luat țuică, profesore Guga?
- Luat!
- Atunci, las-o dracului de inimă! Dă-n-pula mea să bem!

O sticlă zveltă de rachiu, plină ochi, apăru ca din senin în sectorul profesorilor. Cât timp trecură sticla de la unul la altul, pe Cornilă îl apucă o voioșie nebună – sărea ca apucatul printre morminte, țâșnea ca o săgeată și, behăind vesel, țopăia în neștire pe picioarele lui subțiri ca niște fuse. Pădurea Rotundă își întindea tăcută bolțile de frunzișuri, iar pe coama dealului, într-o poiană, trona singur și trist un stejar bătrân, pe care, lucru curios, locuitorii orașului îl numeau Baobabul. Pădurea urca domol către asfințit, ascunzând soarele, iar animalele nocturne ieșeau la promenadă.

- Zi-le, Ilie, că se mai poate paria până ajungem la Baobab. Apoi, îmi pare regret, domnilor: jocurile sunt făcute! zise Mitru. Suma o alegeți voi, eu sunt banca – se merge pentru sau împotriva sfinției sale, domnul părinte.

Profesorul Guga și prietenul său, profesorul Sahia (cel mai nou membru al Clubului Malmezon), se uitau în zare, atenți la frumusețea apusului de soare. Întors de jumătate de la scena pariului, Guga împărtășea prietenului său, cu glas scăzut, impresiile stârnite de uluitorul moment al zilei, în timp ce cu coada ochiului îl privea cu îngrijorare pe Mitru.
- Domnilor, urmă Mitru, nu este nimic necinstit în dorința de a câștiga rapid o sumă bunicică de bani.
- Nenea Mitru, interveni Guga, fără să te superi. Cinstit! Pe noi nu te baza. Nu pariem. De norocul ăsta poate o să avem nevoie altădată.

Când era tulburat, profesorul Guga mișca mâinile într-un chip ciudat, de parcă voia să-și gâtuie interlocutorul. Cornilă, ridicat pe două picioare, sărea ca pe arcuri pe cărarea mocirloasă.
- Cred în libertatea de opinie…
- O prostie, zise Mitru, libertatea de opinie. Și o erezie!
- Uite, nene Mitrule, uite-l pe iedul ăsta, mic cât o pisică, zise Guga. (Mitru își lungi gâtul, ca și cum s-ar fi aplecat la șipot să bea apă) Se încurcă printre stânjenei! continuă Guga. Ia uite-l ce umbre lungi aruncă! Oare asta nu înseamnă cumva că soarele e la asfințit, iar odată ce se lasă noaptea, se suspendă execuțiile?

Așa vorbi Guga și, rușinat de intervenția de mai adineaori, scurmă în noroi cu vârfurile pantofilor săi scâlciați. Se obișnuiseră cu excentricitățile sale, doar că uneori nu putea exprima gândul cel mai simplu – un ciudat care căuta permanent să alunge impresia dezagreabilă ce o făcea.

- Lasă umbre! Auzi că lasă umbre! Mă doare capul. Hai dracului să mergem, că ne apucă noaptea! zise Mitru și începu să urce din nou poteca.

Porniră, mergând încet prin noroiul lipicios, cu capul în pământ și chinuiți de gânduri. Cu fiecare pas hotărârea părintelui Ilie slăbea, așa că la răstimpuri ducea sticla la gură și trăgea câte o dușcă lungă.
- Ia ține-te de sticla asta, profesore! îi zise el lui Sahia, care se grăbi să o bage în buzunarul hainei, fără să-i mai pună dopul.

Iedul Cornilă se mișca ușor pe deasupra capcanelor întinse de ploaia care a căzut în neștire, ca și cum ar zbura, sau ca țânțarii ori alte lighioane care merg pe apă, ca Domnul nostru Iisus Hristos. Părintele se apleacă și luă animalul în brațe. Cornilă behăi subțire și încercă să i se vâre sub cămașă.
„Ce-ți mai place să te guduri! observă părintele. Ce-ți mai place să mă lingușești!”
Ridică iedul în lumina înserării, ca și cum ar vrea să-l urce în pod sau să-l pună în plasa pentru bagaje a personalului de Saravale. Voi să-l pupe, dar gura îi mirosea a țuică de prune și iedul se feri și se ascunse sub cămașă. Toată hotărârea părintelui se topea ca ceara lumânării, (E venit din Alămor, n-a crescut cu guvernantă) iar iedul e al copilului lui Ilie, Dănuț.

- Te pomenești că te-ai scăpat în izmene, Ilie, râde Mitru, și facem tot drumul ăsta de pomană. (Ochii părintelui - doar foc și pară, vâlvătaie și văpăiță)
- Haideți, părinte, s-o lăsăm pe mâine, se milogi Guga. Poate dacă ne trezim…
- Nu e nimeni beat aici, din ce dracu să ne trezim? zise Ilie enervat. (Părintele arata acum ca un copil îmbufnat, strângea buzele cu putere ca și cum simțea acru în gură sau îi veneau lacrimile.)
- Dacă te-ai răzgândit, se hlizi Mitru, plătești pariul și uităm toată povestea. Suntem gentlemeni?

Ilie se întoarse înfuriat și aproape că o luă la goană pe poteca mocirlită. Un picior după altul, nu mai era mult până sus. Poteca își pierdea contururile și se risipea frumos în ceață la intrarea în pădure. Copacii păreau crescuți din văzduh – era minunat, era înspăimântător. Jocurile luminii descopereau când și când surprize bizare: o armată pe fugă, un spânzurat și câte și mai câte vedenii.
- Hai, Cornilă, că nu mai e mult, îl îmbărbătă el pe animal. („Beeehee!” chițăi iedul de sub cămașă.)

Ilie nu se opri până la liziera pădurii și când se întoarse spre jalnica procesiune, tot orășelul se așternea cuminte la picioarele lor, îmbrăcat în culorile nopții – o vale întunecată. Mitru, gras și șchiop de un picior, încerca să țină pasul cu ceilalți. Urmau profesorii, care, deși mai tineri, păreau a fi la capătul puterilor. Guga, mai ales, avea aerul bolnăvicios al celor abia ieșiți din spital sau loviți de o mare nenorocire. Sahia era mai gras și transpira abundent. La un moment dat, Guga îl observă pe bărbatul în reverendă de patriarh, albă ca neaua, pe cel care mâncase pâine la masa părintelui Ilie - așezat pe muchia de marmură a unui mormânt de om bogat. Zâmbea șiret. Monahul purta pe cap o pălărie la modă, ca să-l protejeze de răcoarea serii.
„Ce să fie asta? se gândi Guga. În ce joc m-am prins? De ce râde popa? Cine mai învie azi, Doamne Dumnezeule?”

**9. SE STABILEȘTE CÂȘTIGĂTORUL**

Apoi vorbi Ilie:
- Domnilor, veți crede poate că lipsa curajului (ha! ha! ha! ce nostimă presupunere!) mă face să țin acest mic discurs.
Îi cuprinse părintele pe toți cu privirea: Dar!
- Să trecem peste introducere, stimabile, o ignor de fiecare dată, îl întrerupse Mitru.
- Bun, atunci. Cunoașteți termenii pariului – cine pierde, două sute de mărci pierde! Banii sunt la domnul crâznic. Arată banii! (Se lăsă tăcerea)
- I-am pus în Ceaslovul mare, se scuză crâznicul, așa cum mi-ați poruncit. N-am știut că trebuia să-i iau cu mine. Să mă întorc?

Crâznicul păru foarte încurcat de neînțelegere, dar nu-și aminti să fi auzit ceva legat de bani, o dispoziție precisă, și asta îl enerva la culme.
- Te întorci pe dracu, oftă părintele. Avem încredere! Hm! Avem încredere, Mitre?
- Pfoaii! Încredere? Dacă avem încredere? Mă întreabă dacă avem încredere…
Mitru căzu pe gânduri câteva momente. Capul său mare de dragon chinezesc se legăna încet în bătaia vântului.
- Avem încredere, se hotărî el. Nu te văd pe tine, Ilie, umblând cu cioara vopsită.
- Nu mă vezi?
- Așa îmi fac speranțe, că n-am să te văd!

Cornilă tresări puternic și porni să se zbată pe sub bluză. Părintele se gândi că poate l-a alarmat vreun spasm al inimii, o bolboroseală a mațelor, ceva ce nu se vede din afară.
- Părinte, am băut cu toții, a mai încercat Guga sa îndepărteze pericolul. E animalul copilului.
- Ești un idiot, asta ești, a izbucnit Mitru. De tine cui i-a păsat când te-au băgat la balamuc sau unde dracu-ai fost...
Se înfuriase; era destul de aspru când îl apucau pandaliile. Lacrimi în ochii lui Guga. Nenea Mitru e o brută, îl jignește mereu dacă e beat.
- Trebuie să… Îmi vine să mă piș! zise Guga.
- Să nu pleci acum, se înfurie Mitru. N-ai dreptul să pleci cu o părere greșită!

Guga încearcă să-și desprindă cu greutate pantofii din noroi, dar nu se putea hotărî dacă să plece sau să rămână.
- Așadar, Ilie, zise Mitru. Se uită către părinte, iar un accent fals sau un tremolo din vocea lui zbura ca o nălucă.
- Vorba-i vorbă, Mitre, oftă părintele. Nu mă ispiti!
- Atunci: ține-ți cuvântul!
- Crâznice! strigă părintele.
- Poruncă, sfinția ta!
- Fă mezamplasul!

Crâznicul prezentă, într-un fel ceremonios, cum ar prezenta armele pentru duel, tolba de piele. Se asigură că a văzut-o toată lumea, apoi o culcă delicat în iarbă, chiar în locul unde pârâiașul face o mică băltoacă, care lucea și tremura în lumina lunii. Apoi, cercetă tolba cu atenție, pe toate părțile. Desfăcu cu grijă cataramele argintii și derulă pe pământul ud husa de pescar profesionist. Zeci de fire de nailon de diferite mărimi, ace de pescuit, năluci și alte asemenea minuni. Acum părintele Ilie îl luă pe Cornilă de după ceafă și îl dădu crâznicului. Îl mai scărmănă o dată între cornițe, cum ar zgrăbăla o bubă de coajă. Inima animalului bătea nebunește, aproape să-i spargă pieptul. Iedul, odată eliberat, se smuci din mâinile sale și o zbughi la goană.
- Paști și Dumnezei! Să iertați, părinte! scapă crâznicul printre dinți. (Apoi, precaut, își strânse gura într-o puternică contracție:) Mi-a alunecat!
- Cornilă! Cornel! Hai la tata! îl strigă Ilie. (Iedul, care se oprise la o distanță bunicică, atâta cât să-și asigure scăparea dacă va fi nevoie, se apropie neîncrezător.) Hai la tata, așa….!
Hai la tata! îi zise el și îl mângâie pe spinare. „Beee-he-heee!” făcu iedul din gâtlejul său subțire, mișcând ochii speriat de la unul la altul.
Ia-l, crâznice, și vezi să nu-l scapi și de data asta! zise el și caută degrabă după o țigară. Se întoarse în lateral ca să ferească flacăra brichetei de vântul serii ce începu să adie ușor.

Crâznicul îl prinse pe Cornilă în brațele sale puternice și îl strânse la piept. Cu mâna stângă extrase din interiorul tolbei de piele, un nailon gros, pentru pești mari, căruia îi făcu un ghilț și îl înfășură în jurul gâtului animalului. Cornilă behăi subțire și se zbătu, irosindu-și de prisos puterile. Clipele treceau și iedul pierdea din vigoare, rămânând lipit de pieptul crâznicului. Capul lui cu ochi întunecați tresărea din timp în timp, iar din gât nu mai ieșeau decât suspine și o spumă albă. Acum părea și mai mic – o pisicuță maronie.
- Părinte! îl auzi Ilie pe crâznic. Profesorii stăteau îmbrățișați, dar o curiozitate peste fire îi silea să arunce câte o privire cu coada ochiului peste întreaga scenă.
- Nani! porunci părintele.

Prin lumina slabă a înserării ochii iedului îl urmăreau pe Ilie. Crâznicul se supuse. Răsuci de câteva ori peste palmă capătul firului de nailon și, dintr-o mișcare, îl sugrumă pe Cornilă. Nailonul a țiuit întins la maxim, ca o coardă de vioară. Nici de zbătut nu s-a zbătut Cornilă, a rămas liniștit și numai o dată a tresărit din corp, ca ars cu țigara. Apoi, Regele Pescar îl agăță pe animal de o creangă a copacului. Cu un cuțit fin și ascuțit îi crestă pielea de pe burtă și de la extremități și îl întoarse pe dos ca pe-o mănușă. Apoi îl spălă de sânge în balta limpede și îl mângâie delicat ca pe un copil. Acum era curat lacrimă, numai bun de pus în oală.

Bărbații tăceau rușinați, luaseră parte la un spectacol ridicol – ceea ce începuse ca o glumă se terminase cu un carnagiu. Din depărtare se auzeau bătând rar clopotele unei biserici. Se făcea noapte. Prin Baobab trecu o boare de vânt ca un suspin, iar pe oglinda întunecată a bălții începu să tremure broboana limpede a celei dintâi stele.
- Partea asta întunecată a ta o știam din tinerețe, zise Mitru, ofticat de pierderea pariului. Ce ticăloșie! Ce ticălos! Ce-ar mai fi de zis aici?

Apoi, din interiorul liniștii care se lăsase, se auzi sfios glasul lui Guga:
- Nene Mitrule! Dacă-mi dați voie!
Toată lumea își întoarse privirile către el; surprins el însuși de curajul cu care luase cuvântul. Nu mai putea da înapoi, era prea târziu pentru asta, așa că s-a întărit cumva în inima lui și, ridicând arătătorul spre cer, a zis cu glas patinat, alunecând între registrele vocale:
- Dar de Ticălosul de Sus ce ziceți?

**10. EVADAREA**

Întrebarea lui Guga de mai devreme produse o impresie neplăcută. „Hm!”, căzu Ilie pe gânduri. Deocamdată părintele tăcea și cumpănea. Din iedul mort n-a mai rămas aproape nimic; o cârpă de lustru. Și asta îi abătea atenția, împiedicându-l să-i dea un răspuns prompt și pe măsură.

Bărbatul în reverendă, apăru de undeva din liziera pădurii, abia ca un abur, și îl fixa pe Guga cu ochi de tăciune și un zâmbet cald în colțul gurii. Făcu din nou semn din cap că: „Da!”, la aceeași întrebare care nu fusese încă pusă și îi flutură pălăriuța în semn de rămas bun. Părea mulțumit.
„Deci asta era Învierea?, se gândi Guga. Dacă și asta mai e Înviere, atunci eu sunt Papa de la Roma.”

Ca să mai alunge urâtul, bărbații aprinseră țigări, fumară adânciți în gânduri și își treceau frățește sticla de rachiu de la unul la altul. Băutura tare nu reușea să le alunge gustul de cocleală din gură, înstrăinându-i pe unul de celălalt și pe fiecare de sine însuși. Un alt gând, mai năvalnic ca apa dintr-un izbuc, își ceru dreptul la viață și părintele Ilie se mohorî și mai tare – va trebui să dea explicații copilului, e iedul lui Dănuț, dar îi va zice: „L-au mâncat lupii, vulpile sau dihorii. E plin pe aici de sălbăticiuni dintr-astea. O să-ți aduc să vezi blănița. Și nu te mai uita cu ochii ăștia de boulean la mine! Destul c-o să mă urăști pentru asta pentru tot restul zilelor mele.”

Profesorul Guga se gândi ca începuse cum nu se poate mai prost Săptămâna Racului. Branula din braț, lipită cu leucoplast, începu să-i sângereze. Va coborî printre bordeiele românilor și va căuta să scape. Pe prietenii săi nu putea conta, erau beți și nemiloși, ca o hoardă tătărească. Așa că se va strecura pe nevăzute și se va pierde printre copaci. Văzu tot Clubul Malmezon adunat în jurul iedului, ca o confrerie de bandiți priveghiindu-și prada. Se va retrage tiptil, cu spatele, sigur că da, îi va lăsa să stea de strajă. Veghea armelor. Se pare că nimeni nu remarcă mișcarea lui. A ocolit Baobabul și s-a oprit ca să-și tragă sufletul. Ciuli urechile. Era încă liniște. Se lipi cu fruntea de scoarța tare a copacului. Inima sa - o tobă de fanfară umplută cu câlți. Aerul din jurul Baobabului apăsa mai greu, iar umbra coroanei sale - mai deasă și mai neagră ca noaptea ce se lăsa.

La intrarea în pădure, în dreptul primei linii de copaci, a călcat de-a dreptul într-o albie noroioasă, lăsând niște urme adânci și foarte vizibile, de pantofi mărime mică. Atunci, vezi bine! va trebui să ia frumușel o creangă mai groasă, de pe care a rupt rămurelele, să morciolească mâlul atât de tare, ca nimănui să nu-i treacă prin cap că pe acolo trecuse picior de om. De animal da, asta da! Apoi o va lua la goană. A ajuns în zona cu fagi seculari; întocmai ca o armată pe picior de război, crunți și amenințători. Apoi, continuă să meargă repede. Aluneca din când în când pe frunzele ude, sub care noroiul se transformase într-o pastă clisoasă. Respira cu greutate; aerul acesta, poate prea ozonificat, îl amețea și îl obosea. Pierdea sânge. Se opri la răstimpuri ca să caute un reper, un loc cunoscut. Se ridica pe vârfuri, se răsucea din trunchi, se așeza pe vine. „Trebuie să mă grăbesc”, își repetă. „Trebuie „să mă grăbesc, altfel mă apucă noaptea în pădure. Altfel mă apucă moartea în pădure.”

Se avântă mai departe și mai departe. Tufele de zmeură îi sfâșiau fața. Mintea îi juca feste și vedea animale la pândă acolo unde nu erau decât niște umbre negre sau ocolea un copac căzut în drumul său, dar la revenirea în potecă, nu mai găsea locurile cunoscute – se vedea strecurat într-o altă parte a pădurii, ca printr-o gaură de vierme. A găsit și poiana cu narcise, unul dintre puținele locuri în care pădurea nu arata ca la începutul lumii. Vânturile puternice și furtunile au doborât copacii falnici, creând goluri mari în această parte a codrului. Va merge înainte și va ieși direct la bordeie. S-a făcut aproape noapte, iar copacii și-au unit coroanele deasupra lui. Nu mai avea repere vizuale, iar drumul drept, devenea astfel circular; ca la horă.

Pe urmă s-a întâmplat o minune. S-a oprit să facă pipi, dar dintr-o jenă, dobândită încă de pe vremea când stătea pe oliță, ascuns după perdeaua roșie de brocart de ochii mamei, a ieșit de pe potecă și a intrat în hățiș. Dar în loc să se afunde în smârcuri, ca în încâlcite pânze de păianjeni, s-a pomenit ieșit din pădure, printr-un portal vegetal; iar acum întreg orașul se așternea la picioarele sale. Dacă la urcare, pe partea de nord a dealului, Petrina putea fi văzută revărsată ca o vale întunecată, pe partea opusă putea fi lesne comparată cu o panglică de asfalt presărată cu mică. La ieșirea din pădure, într-un pârâiaș nevrednic, cei doi bandiți cu arme își spălau fețele de vopsea și de noroi. Pe un gard pe jumătate rupt stăteau atârnate plasele de pescuit, care le serviseră drept foi de camuflaj, iar de o creangă de prun, stăteau agățate armele cu lunetă, gențile de tenis, o reverendă preoțească și un șarpe de oțel cu capul turtit.

Când l-au văzut venind în goană, cel mai urât dintre sportivi a întins mâna după armă. Celălalt însă, mai robust, cu alură de rugbyst, dacă e să ne luăm după musculatura umerilor, a gâtului și a bucilor, pesemne șeful echipei, l-a oprit cu un gest al mâinii. Apoi, a ridicat o palmă cât un capac de budă și i-a indicat lui Guga drumul corect printre case.
- Te așteptam, profesore. Ziua asta s-o ții minte. O să faci jurnalul acestei Săptămâni Răsucite; dar să nu-l scrii, să-l zici întors cu fața către Mecca. Așa cuvintele se vor risipi in aer și vor rămâne doar ale tale. Și acum, du-te! Nădăjduiesc să ne revedem peste curând. Allah să-ți poarte pașii! și făcea din cap așa...
